원문 (세종실록 3권, 세종 1년 1월)

○丙午朔/日暈有珥。
○上以冕服率群臣, 遙賀帝正, 以遠遊冠、絳紗袍, 御仁政殿, 受群臣朝賀, 僧徒、回回、倭人亦與賀。 議政府獻遞手帕, 各道畢獻方物。 上以冕服率群臣, 詣上王殿行賀禮, 獻表裏、鞍馬, 又獻表裏于大妃。 初, 議政府啓: "恭妃今在父服, 不宜進手帕于壽康宮。" 上王曰: "雖在父服, 進手帕賀, 何害於義?" 至是, 恭妃亦獻表裏于兩殿。 上又遣人, 以衣襨一襲及遞手帕, 獻老上王殿, 上壽于上王。 宗親、議政府參贊、六曹判書以上及大司憲、六代言侍宴。 酒酣, 上王起舞, 群臣以次上壽迭舞, 爭進聯句。 上王有曰: "天視自民宜敬畏。" 每宴以敬愼爲戒, 群臣醉益敬焉。 歡極夜深乃罷。 當宴, 上王語孟思誠、卞季良、許稠等曰: "《後殿眞勺》, 其音節雖好, 其歌詞不欲聞也。" 思誠等曰: "上旨允當。 今樂府用其調, 不用其詞。" 《眞勺》有慢調, 有平調, 有數調。 高麗 忠惠王頗好淫聲, 與嬖幸在後殿, 作新聲淫詞以自娛, 時人謂之《後殿眞勺》, 非獨其詞, 調亦不可用。


○丁未/日冠有珥。
○上御經筵。
○杖任龜年七十, 配長城縣客舍廳直。 龜年前爲義州牧使, 私以沈溫伴人充遼東護送軍故也。


○戊申/立春。 上命停百官朝賀。
○御經筵。
○日本國 對馬島萬戶左衛門大郞遣人來獻土物。


○己酉/上從上王, 朝老上王于仁德宮, 仍置酒上壽, 夜分乃罷。 老上王送兩上于宮門外, 兩上挾侍老上王, 老上王且行且舞, 謂代言曰: "二王扶我, 卿等以爲如何?" 元肅曰: "如此盛事, 千古罕見。" 老上王欣然曰: "卿言然。"


○庚戌/太白晝見。
○御經筵。 朝壽康宮。
○分遣知印四人于慶尙、忠淸、江原、咸吉道, 審視守令賑飢勤怠及飢死人有無。
○吾都里指揮李好心波、吾郞哈指揮謝伊帖木兒、骨看亐知哈指揮豆稱哈、嫌進亐知哈指揮巨兒帖哈、東良北 吾都里 李都兒赤等來朝獻土物。


○辛亥/太白晝見。
○上御仁政殿, 受群臣朝, 仍御便殿視事, 經筵。 上謂啓事宰樞曰: "父王母后新年欲見讓寧, 予亦欲見。" 大司憲許遲曰: "讓寧不可輕易入京。" 上曰: "前者因卿等之言, 不敢强留, 其在兄弟之間, 豈無思慕之心?" 禮曹判書許稠曰: "入見不久, 不必數來。"
○司憲府以歲歉民食不裕, 請各殿供上、祭享、賓客外, 公私用酒, 一皆禁斷, 從之。
○傳旨: "金銀本國不産之物, 進獻方物, 尙且難繼, 酒食器皿, 上下通用, 尤爲未便。 今後進上服用器皿、闕內酒器及朝廷使臣支應器皿、朝官品帶、命婦首飾、士大夫子孫耳環外, 一皆禁用。 銷金泥金亦皆禁斷, 犯者論以制書有違。"
○禮曹啓: "誥命, 國之大事。 請諸道觀察使、節制使及牧使以上, 皆令親賀。" 上曰: "當予初卽位, 亦令勿親來賀, 況驛路有弊乎? 尤不可也。" 卞季良曰: "殿下之意, 要使無弊而已, 然誥命大事, 身親來賀禮也。" 上不聽。
○江原道行臺監察金宗瑞啓: "原州、寧越、洪川、麟蹄、楊口、金城、平康、春川、狼川、伊川、淮陽、橫城飢民七百二十九名, 請蠲租稅。" 上從之。 卞季良以爲不可, 上曰: "爲人君者, 聞民且飢死, 尙徵租稅, 誠所不忍。 況今舊穀已盡, 開倉賑濟, 猶恐不及, 反責租稅於飢民乎? 且遣監察, 視民饑饉, 而不蠲租稅, 復有何事爲民實惠乎?"
○對馬州都萬戶表阿時等來獻土物。
○對馬州代官宗俊請還曾來降倭三十餘, 上命從降倭自願遣還。
○禮曹啓: "迎誥命儀, 依建文三年六月十一日詳定儀注。" 從之。

先期, 有司設帳殿于西郊南向立, 紅門於帳殿南, 設王幄次於紅門外東邊近北南向, 設龍亭褥位於帳殿正中近北南向, 香亭在其南。 設司香二人位於帳殿外, 王拜位於紅門內北向, 百官拜位於王拜位之後, 以西爲上, 無正從之別, 合班異位重行。 設司贊二人位於王拜位之北, 引禮二人位於司贊之南, 俱東西相向, 設王祗迎位於紅門外北向。 又於王宮內, 設闕庭于殿上正中, 設節案于闕庭前, 誥案于節案東, 印案于節案西, 香案于節案南。 設司香二人位於香案左右, 設王受賜位於香案前, 設開讀案於殿階之東北, 設宣讀官位於開讀案之北, 展誥官二人位於宣讀官之北, 俱西向, 王拜位於露臺上, 陪臣位於露臺下, 北面異位, 重行如常儀。 司贊二人位於王拜位之北, 司禮二人位於司贊之南, 俱東西相向, 引班四人位於衆官拜位之北, 東西相向, 陳儀仗於殿庭東西, 設樂部於衆官拜位之南北向。 其日, 王率群臣, 具儀仗出郊, 王便服, 衆官禮服。 王入幄次, 使臣將至, 衆官合班叢立于王祗迎位之後北面。 引禮引王出幄次, 就祇迎位, 使臣至帳殿前下馬, 以節誥印置龍亭中。 司禮引王就拜位, 衆官亦就拜位。 司香二人詣香亭前跪, 一人奉爐, 一人奉香, 三上香, 退復位, 王與群臣行五拜三扣頭訖。 王拜則司禮贊, 衆官拜則司贊唱。 龍亭子出, 香亭及鼓吹前導, 司香二人挾侍香亭續上香。 龍亭子上路東向, 衆官文左武右, 分立香亭前前導。 使臣騎馬隨龍亭後, 王隨使臣同行, 東向小住, 待衆官騎馬。 行幸至王宮門外, 衆官先下馬, 左右分立。 龍亭至門, 正使持節, 副使奉誥印, 由中門入, 至于正殿, 各置于案, 正使居東西向立, 副使居西東向立。 王由左門, 隨行至露臺上, 衆官于露臺下, 各就拜位。 司贊唱鞠躬四拜平身, 王與衆官皆鞠躬, 樂作, 四拜、平身, 樂止。 宣讀官、展誥官由東階升殿, 王及衆官皆跪, 司香三上香訖, 副使以誥授宣讀官, 宣讀官跪受, 展誥官對展宣讀訖, 宣讀官捧誥, 仍置于案, 司贊、引禮贊唱俯伏、興、平身。 引禮引王由西階, 陞詣香案前北面立, 引禮贊跪, 王跪, 衆官皆跪。 副使捧誥授王, 王跪受, 以授左右訖, 引禮司贊唱三扣頭, 王及衆官皆三扣頭後, 副使奉印授王, 王跪受, 以授左右訖, 引禮、司贊唱三扣頭, 王及衆官皆三扣頭。 引禮贊興、平身, 引禮引王復位四拜。 司贊唱, 衆官皆四拜平身, 樂止。 禮畢, 引禮引王入幄次, 具冕服以出, 行向闕拜, 如大朝會儀。


○壬子/太白晝見。
○停人日朝賀。
○視事, 經筵。
○朝壽康宮。


○癸丑/視事, 經筵。
○朝壽康宮。
○上王命卞季良, 撰《賀皇恩曲》, 將以宴使臣也。 序曰:

賀皇恩, 受錫命也。 殿下以父王之命, 權攝國事, 尋受皇帝誥命, 國人懽忭, 作賀皇恩也。  詞曰:  赫赫始祖, 造我東方。 傳子及孫, 世有哲王。 金玉其相, 天賦聰明。 旣孝且悌, 旣仁且誠。 緝熙聖學, 惟日亹亹。 明昭父王, 允也知子。 廼倦于勤, 廼托國事。 皇帝曰兪, 錫是明命。 王拜稽首, 皇帝神聖。 皇帝神聖, 恩溢朝鮮。 小大舞蹈, 感極天淵。 綿綿宗社, 彌萬億年。

詞曰:

赫赫始祖, 造我東方。 傳子及孫, 世有哲王。 金玉其相, 天賦聰明。 旣孝且悌, 旣仁且誠。 緝熙聖學, 惟日亹亹。 明昭父王, 允也知子。 廼倦于勤, 廼托國事。 皇帝曰兪, 錫是明命。 王拜稽首, 皇帝神聖。 皇帝神聖, 恩溢朝鮮。 小大舞蹈, 感極天淵。 綿綿宗社, 彌萬億年。
○司憲府啓請幷禁娼妓金銀首飾, 上命勿禁。
○禮曹啓: "進獻種馬, 每四年一進, 而當進之年, 令各道求之, 或臨行始得, 未及喂養, 率多瘦弱。 今後前期二年, 令各道預求喂養。" 從之。


○甲寅/親傳春享香祝。
○視事, 經筵。 同知事以上皆有故未進, 請停講, 上特命左副代言尹淮進讀《大學衍義》, 至王吉諫昌邑疏, 上曰: "野獸奔逸, 獵者必得是獸, 馳逐險阻, 不顧顚仆死亡之患, 可謂至愚也。"
○金漸言: "長興君 馬天牧, 老將也。 謂臣曰: ‘國家以堤堰爲務, 是誠然矣, 然城堡爲本也。 今沿邊城堡, 或不修葺, 設若有急, 將如之何?’ 天牧之言, 似或有理。 願移堤堰之役, 以修城堡。"
○朝壽康宮。
○命禁近黃色衣及庶人團領衣。
○上以歲歉, 命停春等講武, 令橫城、珍寶等處毋備支應之物。
○(忠請道)〔忠淸道〕 觀察使啓: "請道內居各司奴婢全失農者, 除身貢, 其次減半。" 從之。


○乙卯/上率百官, 詣文昭殿行別祭, 還御便殿視事, 經筵。
○朝壽康宮。
○傳旨: "闕內拜揖胡跪及中外時(敢)〔散〕 大小人員私禮胡跪, 依六典禁斷。"
○上王命兵曹判書趙末生, 與議政府、六曹議迎誥命禮, 皆曰: "誥命上王所奏請也, 上王迎之可也。 主上未受誥命, 不可以冕服迎之。" 上王命送禮官, 問於使臣, 以鼠皮裘及毛冠、手甲、護膝贈使臣。
○禮曹啓: "慶昌府令史, 依恭安、仁寧府例, 置實差五人、預差五人; 仁壽府令史, 依內資、內贍例, 置實差五人、預差五人。" 從之。
○以修壽康宮, 役上番船軍。


○丙辰/御仁政殿, 受群臣朝。
○御便殿視事, 仍置酒, 六行而罷。 參贊金漸進曰: "殿下爲政, 當一遵今上皇帝法度。" 禮曹判書許稠進曰: "中國之法, 有可法者, 亦有不可法者。" 漸曰: "臣見, 皇帝親引罪囚, 詳加審覈, 願殿下効之。" 稠曰: "不然。 設官分職, 各有攸司, 若人主親決罪囚, 無問大小, 則將焉用法司?" 漸曰: "萬機之務, 殿下宜自摠覽, 不可委之臣下。" 稠曰: "不然。 勞於求賢, 逸於得人, 任則勿疑, 疑則勿任。 殿下當愼擇大臣, 俾長六曹, 委任責成, 不可躬親細事, 下行臣職。" 漸曰: "臣見, 皇帝威斷莫測, 有六部長官奏事失錯, 卽命錦衣衛官, 脫帽曳出。" 稠曰: "體貌大臣, 包容小過, 乃人主之洪量。 今以一言之失, 誅戮大臣, 略不假借, 甚爲不可。" 漸曰: "時王之制, 不可不從。 皇帝崇信釋敎, 故中國臣庶, 無不誦讀《名稱歌曲》者。 其間豈無儒士不好異端者? 但仰體帝意, 不得不然。" 稠曰: "崇信釋敎, 非帝王盛德, 臣竊不取。" 漸每發一言, 支離煩碎, 怒形於色, 稠徐徐折之, 色和而言簡, 上是稠而非漸。
○朝壽康宮。
○上王遣軍資監正郭存中、禮曹正郞李宗揆, 往使臣處, 問迎命禮。
○下沈溫從事官禹承範、河圖、宋成立義禁府獄。 以知趙忠佐漏洩國家拿溫之事, 而不首也。


○丁巳/太白晝見。
○視事, 經筵。
○朝壽康宮。
○迎接使判漢城權弘來自中和啓: "使臣言: ‘上王冕服郊迎, 今上紅衣玉帶, 隨上王迎入王宮拜節後, 兩王陞殿, 上王近東退立, 今王受命謝恩。’"
○義禁府提調卞季良等請朴信到遼東, 聞趙忠佐漏泄幾事, 不卽首告之罪, 上王曰: "今有大功, 勿論。"


○戊午/太白晝見。
○朝壽康宮。
○上王置酒, 餞謝恩使李原、副使李叔畝, 迎慰奏聞使朴信。
○慶尙道觀察使報: "倭賊所擄逃回漢人 金得觀等二名到晋陽言: ‘倭賊造戰艦, 要於三月, 作耗中國沿海之地。’" 上王命驛召得觀等。


○己未/視事。
○朝壽康宮。
○上王命大臣曰: "曾欲移讓寧於江華, 今反思之, 若於江華則倭寇可慮, 且大妃之疾甚危, 常欲相見。 儻有故而路遠不及見, 爲恨不少。" 命置楊根。
○兵曹啓: "靑坡、盧原兩驛, 人物凋殘, 而轉送文書甚劇, 各司上守, 幷皆停罷。" 上王從之。


○庚申/太白晝見。
○視事, 經筵。
○朝壽康宮。
○禮曹判書許稠啓: "金得觀供狀已到, 宜先報遼東, 轉奏預防。 若不先報, 令得觀入奏, 而倭寇或先作耗, 則似爲不可。" 上然之。 朴信曰: "得觀若還, 則朝廷必知我國與倭島地近交通, 不如留之。" 上王召左議政朴訔議之, 訔曰: "先報供狀不可, 留得觀亦不可, 當以急傳, 遣得觀入奏。" 從之。
○骨看亐知哈指揮照非、兀良哈千戶者安帖木兒等來獻土物。


○辛酉/日暈。 太白晝見。
○上受群臣朝。
○視事, 經筵。
○朝壽康宮。
○禮曹啓: "金銀器皿, 旣已禁用。 請收外方各官金銀器皿, 令戶曹計直給價。" 從之。
○上王初御壽康宮正門, 受武官及軍士朝如儀, 兵曹、義禁府、訓鍊觀、軍器監官皆預焉, 後不復受朝。
○功臣、諸君餞謝恩使敬寧君   , 上賜酒。


○壬戌/視事, 經筵。
○朝壽康宮。
○開城留後李都芬避上嫌名, 改思芬。
○禮曹啓: "二品以上行職者, 錄于坐目, 三品以下行職者, 一從散官序班。" 從之。
○江原道行臺金宗瑞復命言: "敬差官金襲以損爲實, 高重踏驗。" 上曰: "此眞掊克之人, 可令憲府推覈痛懲。"
○領議政府事柳廷顯啓: "朝官數易, 未有久於其職者, 司中所任, 皆未諳練。 願自今勿數移易。" 上曰: "然。"
○司憲府請禁朱紅馬韂, 從之。
○以韓確之弟磌爲義盈庫丞, 命戶曹特賜七品祿。


○癸亥/視事。 大司憲許遲啓曰: "金漢老不可不誅, 請置於法。" 上曰: "予當更議。"
○御經筵。
○朝壽康宮。
○禮曹啓: "行職品帶, 一從散官, 使臣到國間禁犀帶。" 從之。


○甲子/日暈。
○皇帝遣太監黃儼, 偕正使光祿少卿韓確、副使鴻臚寺丞劉泉持節奉誥來錫, 王命結綵棚、雜戲以迎之。 上以便服, 朝臣以朝服, 出迎于慕華樓。 使臣將至, 上於帳殿之西, 率群臣躬身迎, 使臣至帳殿外下馬, 奉節誥入帳殿, 安置于龍亭, 出帳殿, 百官前導, 使臣在節誥後, 上在使臣後, 金鼓、儀仗、鼓樂、雜戲皆如常儀。 至景福宮, 上王迎命于宮門之外, 使臣奉節誥, 至勤政殿, 上王先拜節誥于殿庭, 入幄次。 上率群臣四拜訖陞殿, 使臣親授誥命于上, 上受訖下庭, 與群臣四拜畢, 入幄次服冕服出, 與群臣遙謝四拜, 焚香又四拜, 山呼舞蹈四拜, 入幄次釋服。 使臣奉節出, 上及上王出殿庭祗送。 群臣導節至太平館, 以節安于北樓上。 上王至館, 與使臣行私禮, 還壽康宮, 次上行私禮, 出御幄次。 群臣行禮旣畢, 韓確至幄次前, 行四拜禮訖, 上設宴慰使臣, 贈以鞍馬、衣服。 上之與使臣行禮也, 韓確辭不敢, 上强之, 乃就位, 及宴, 確不赴。 確, 本國人, 其妹選入帝所見寵, 帝欲榮之, 召赴京師, 授誥遣還。
○黃儼奉宣諭, 求火者四十人、印佛經紙二萬張。
○下禮曹佐郞金寧、兵曹正郞金廧、佐郞鄭麟趾于義禁府獄, 以迎誥時闕黃儀仗也。
○其誥命曰:

帝王爲天下之主宰, 治式廣於同仁; 賢德係一國之表儀, 理必先於有後。 朕承天命, 統御萬邦, 綏靖懷柔, 一視無間。 故簡賢命德, 以任藩服, 因情適宜, 以致化理, 所以重繼續而繫衆心也。 乃者, 朝鮮國王 李  【太宗諱。】 來奏長子禔不德, 不堪繼嗣, 以第三子 【上諱。】 孝悌力學, 爲國人之所屬望, 可立爲嗣, 且以年老不克任事, 陳乞休致, 傳襲以位。 今特允所請, 命爲朝鮮國王, 世守厥服。 於戲! 藩國所寄, 匪德不勝, 惟忠可以事上; 惟孝可以事親, 惟謙勤可以立身; 惟仁愛可以保民。 爾尙夙夜寅畏, 服玆嘉命, 茂延福慶, 永祚邦家。 欽哉!


○乙丑/上遣知申事元肅, 問安使臣, 因遺貂裘及服飾, 劉泉不受, 幷還前日所受之物。
○上王遣兵曹判書趙末生, 問安使臣。 自是兵曹堂上(輸)〔輪〕 日以行。
○中外群臣上箋稱賀, 上御仁政殿受賀訖, 率百官幸太平館, 宴使臣。
○上王賜吳眞米豆二十石。 眞, 老譯也。
○上命金寧就職, 以責在兵曹也。


○丙寅/朝壽康宮。
○上遣左代言金益精, 問安使臣。 自是代言等輪日以行。
○上王欲邀使臣於壽康宮, 劉泉曰: "承命事完, 不可奉節而復往, 亦不可舍節而他之。 老王如欲見我, 直當來所館。" 上王幸太平館慰宴, 韓確辭以疾。 上王語使臣曰: "倭島近於國境, 如在淮安望沙門島, 或來侵掠, 或乞糧買賣。" 又曰: "伯顔不花、李敏等說稱打捕海靑、土豹, 齎勑來止咸吉道。" 儼曰: "伯顔不花等事, 殿下須奏聞, 吾亦奏達矣。" 使臣求見火砲, 命設火棚, 至昏, 與使臣御館門觀之。 火發, 泉或樂或驚, 起入復出者再, 儼陽若不驚而色動。 上王賜使臣以鞍馬, 儼受之, 泉不受。 上遣知申事元肅、宦官盧希鳳, 進太平館, 侍上王還。 是日, 上再朝壽康宮。
○義禁府啓: "闕仗, 責在鄭麟趾。" 上命金廧就職, 麟趾歸私第。


○丁卯/朝壽康宮。
○上以冕服, 百官以朝服, 拜表箋于昌德宮如儀。 謝恩使右議政李原、副使同知摠制李叔畝發行, 上王賜原等貂裘, 上亦賜衣笠與靴。 命同副代言柳穎往餞原等于延曙驛亭。 表曰:

錫命自天, 懷柔旣洽。 措躬無地, 感愧冞增。 寵矜踰涯, 粉麋難報。 伏念猥將庸陋, 叨荷生成。 功乏絲毫, 權守藩宣之寄; 恩深雨露, 旋加茅土之封。 喜溢堪輿, 慶延宗社。 玆蓋皇帝陛下心敦字小, 量廓包荒, 諒臣父敷奏至情, 謂臣身纉承景緖, 遂令孱質獲被洪私, 謹當益竭忠勤, 倍殫節義。 之屛之翰, 遵侯度而恪虔; 載寢載興, 祝皇齡於萬億。   帝所進金飾鞍子四面、黃細苧布三十匹、白細苧布三十匹、黑細麻布一百匹、絲麻交織布一十匹、絲苧交織一十匹、人蔘二百觔、松子三百觔、五味子一百觔、雜色馬六十匹。 東宮進鞍子二面、白細苧布二十匹、黑細麻布四十匹、人蔘一百觔、雜色馬六匹。

帝所進金飾鞍子四面、黃細苧布三十匹、白細苧布三十匹、黑細麻布一百匹、絲麻交織布一十匹、絲苧交織一十匹、人蔘二百觔、松子三百觔、五味子一百觔、雜色馬六十匹。 東宮進鞍子二面、白細苧布二十匹、黑細麻布四十匹、人蔘一百觔、雜色馬六匹。
○遣宦官盧希鳳, 將食物贈使臣劉泉, 不受。
○上王女適贊成朴信之子從愚, 乃貞懿宮主 權氏出也。 上命知申事元肅、左代言金益精、右副代言崔士康, 往監諸事。
○韓確獻受賜羊二十頭、馬二匹, 上王殿亦如之。


○戊辰/上朝壽康宮。
○上王迎慰韓確, 兼餞賀聖節使判敦寧府事李之崇。 之崇, 義安大君 和之子也。
○上王下承政院注書李師孟義禁府獄。 先是, 廣州記官李捷密進妓勸留兒、淮安月等於讓寧, 至是, 判牧事李培使人告于上王殿, 卽命師孟, 往捕出入讓寧所者。 師孟惟捕房守奴全松、日守兩班李同仁, 而李捷亡命。 師孟恐得罪, 詐言捷先未捕而逃, 上王曰: "旣失罪人, 辭又不直。" 乃命下獄。
○上賜韓確奴婢十口、田七十結。
○議政府宴使臣。


○己巳/視事。 大司憲許遲啓曰: "金漢老今以母死于果川, 特許上來行喪, 而漢老對妾, 不顧喪事。 且聞憲府復請其罪, 貶于羅州, 無公牒, 而擅往羅州。 如此不忠不孝之人, 請置於法。" 命安置羅州, 禁其出入。
○以朴從愚爲資憲大夫雲城君, 封貞懿宮主女爲貞惠翁主。
○遣司譯院注簿趙翕, 押金得觀馳赴遼東。 又有漢人 彭亞瑾等一十六名, 自倭島節次逃回, 遣司譯院判官吳義, 押解遼東。
○劉泉陰誘通事, 改飾所持馬鞍, 又陰求貂裘、煎茶器、黑斜皮。 泉之前後辭贈物, 非本心也, 實畏黃儼也。
○議政府上書, 請司憲府書吏、所由等擅囚李泉之罪, 命下刑曹推問治罪。 泉, 右議政李原之子也。 以銀環飾笠纓, 禁亂書吏、所由遇諸道, 囚之典獄。
○司諫院狀啓: "金漢老不葬其母, 來往竹山、廣州, 憲司請治其罪, 宜從其請。 辛孟和三兄弟, 其父克禮曾犯不忠, 不可許屬忠義衛。" 上曰: "克禮所犯, 實非不忠; 漢老之罪, 亦已論斷, 豈可更論乎?" 大司憲亦再請, 不允。


○庚午/御經筵。
○朝壽康宮。
○宗親、駙馬宴使臣。
○上王以廣州不能防閑, 致令女妓通于讓寧, 又失李捷, 命囚判牧事李培、判官金俓於義禁府, 又命幷囚勸留兒、淮安月。
○上王遣嘉禮色副使崔孟溫、宦官盧希鳳於慶尙道, 選揀處女。
○慶尙道觀察使報: "被擄漢人連續逃回, 請遣譯語人啓。" 從之。
○上王命作第於楊根郡, 將以置讓寧也。


○辛未/朝壽康宮。
○上率群臣, 幸太平館拜節, 宴使臣, 贈以鞍馬, 泉不受。 上語使臣曰: "紙箚則已準數矣, 火者雖聚至三四十人, 可進者恐未滿三十。" 儼曰: "滿二十足矣。 使元摠制進之乃可。" 上曰: "諾。"
○兵曹更定軍士朝會儀以啓:

每月初一日、十六日鼓初嚴, 有司設儀仗於殿庭, 鼓二嚴, 軍士皆詣殿門外, 鼓三嚴, 三軍判府事以下軍士及有兼帶前銜軍士, 由東西門先入殿庭, 中心爲頭, 東西分立。 上陞座, 軍士行四拜禮出次。 三軍甲士、都城衛、各道別牌、侍衛牌入庭行禮, 若中軍入直, 則左軍在東, 右軍在西; 左軍入直, 則中軍在東, 右軍在西; 右軍入直, 則中軍在東, 左軍在西。 內禁衛、忠義衛、義禁府、司僕寺、訓鍊觀、軍器監在東, 內侍衛、別侍衛、鷹揚衛在西, 都城衛及京畿、慶尙、忠淸、全羅道別牌、侍衛牌在東, 江原、黃海、咸吉、平安道別牌、侍衛牌在西, 竝依前例, 牌頭各率牌內軍士行禮, 其餘時散大小軍士, 各以職次序立。  宣旨依允。

宣旨依允。


○壬申/視事。
○命宦官李材, 將食物贈使臣。
○六曹宴使臣。
○命禮曹節還時, 令京外官結綵。
○命京畿饑饉人民, 勿問所耕有無, 竝皆賑濟。
○上王贈黃儼苧麻布各十五匹、人蔘二十斤, 劉泉亦如之。
○禮曹啓: "歸厚所提調一、提擧二、別坐二, 竝以有慈惠者用之, 提擧以下, 僧俗交差。" 從之。


○癸酉/視事。
○朝壽康宮。
○司憲府啓: "請令前所造婦女畫金笠子, 着小印子, 以憑檢考。" 上曰: "兩班婦女所着之笠, 於街路中脫取考驗不可。 自今若有新造者, 其笠主及工匠, 竝以制書有違論。"
○司憲府啓: "原州道敬差官金襲諭吏, 減錄原州、橫城、狼川等處限外田於都目狀, 犯在赦後, 乞收奪職牒, 下獄推鞫。" 從之。
○命慶尙道船軍, 依舊合番赴防者, 量給半朔料。
○司諫院啓: "摠制禹博曾犯贓罪, 以赦得免, 請究治其罪, 以正士風。" 命罷其職。


○甲戌/視事。
○朝壽康宮。
○上王幸太平館, 餞使臣。
○戶曹啓: "前牧使鄭貫曾遞受其父科田, 今其父得罪, 請還收其田。" 上曰: "貫旣無罪, 且遞受於其父事發之前, 何可追奪?"
○刑曹啓: "誠寧大君家奴十人, 以巫女寶文妄行救病, 乃致誠寧之卒, 打殺之, 請鞫治罪。" 上曰: "誠寧法席, 始於晦日, 姑停勿問。"
○是日, 上再朝壽康宮。


○乙亥/視事。 語及濟州民飢, 禮曹判書許稠啓: "賑濟事, 曾於去年十月已下, 尙未擧行, 宜速輸米以賑之。" 戶曹判書崔迤啓: "先輸米三百斛, 審問飢饉之狀, 連續輸送便。" 上曰: "宜速差人督運, 以賑窮乏。"
○御經筵。 上曰: "《七月篇》備言民之艱難, 不言設施之方, 將何術以爲之乎?" 卞季良對曰: "恤民之要, 在於知人而任之。 知人善任, 於爲國乎何有?" 鄭招啓曰: "各道監司褒貶守令不中, 率以便捷辦事爲能, 遂使實惠不及於民。 願自今守令新除者, 殿下必親引見, 審察賢否, 然後使之赴任, 則守令得人, 而民受實(實)惠矣。" 上然之。
○朝壽康宮。
○李捷自見, 命囚于義禁府。
○宣旨: "勸留兒、淮安月, 除籍放歸其家。"
○廣州馳報: "讓寧前夜三更, 作書封置, 踰垣而逃。" 上王憂歎不進膳, 命宦官崔閑ㆍ洪得敬、內禁衛洪約等, 前往廣州尋之。 卽下宣旨曰: "讓寧大君 禔性行狂妄, 予以骨肉之意, 造家於楊根之地, 厚其俸祿, 欲使安享富貴, 今禔不勝狂妄, 獨身步出。 其令京畿觀察使諭道內尋訪率來, 倂見尋人姓名以聞, 予不吝賞。" 上亦下敎曰: "讓寧大君骨肉至親, 仰京畿監司盡心尋訪, 得者重賞。" 上王命李倍、金俓還任, 尋訪讓寧。 讓寧之走也, 上下皆歸咎於嬖妾於里, 於里不勝憂憤, 是夜自縊而死。 初, 上王在位, 上在潛邸, 讓寧爲世子, 於里事發, 下義禁府鞫之。 女妓七點生, 辭連亦逮, 言曰: "沈判書宅主, 亦知此事。" 義禁府請曰: "溫, 大臣也, 知東宮失德之事, 義當啓之, 終不以聞。 請竝其妻收而問之。" 世子嘗謂上曰: "聞於里美久矣, 在外無如之何。 及聞入京, 親至其家令出之, 其家匿不出, 我强之, 於里不得已而出, 髮着澡豆, 面不洗, 然一見可知其美也。 我令其家人出鞍馬騎之, 其家人不肯出, 我曰: ‘然則以我所騎馬騎之, 我將步歸。’ 其家人不得已出馬, 我執於里袖, 引使騎馬, 於里曰: ‘雖不我執, 我將騎之。’ 卽騎馬。 於其時, 四隣之人聚觀如麻, 其夜至廣通橋邊小家宿。 翼日, 於里沐髮施朱鉛, 其夕騎馬, 立我後偕入宮。 火光微照, 顧見顔色, 何可忘也?" 又孝寧謂上曰: "伶人李法華之子吾麿智, 我之伴黨也。 世子常常至法華家, 或經宿或宴樂。 吾麿智每誑隣人曰: ‘我主公孝寧大君至我家。’ 我之他伴黨一人詗知之, 陽若不知, 謂吾麿智曰: ‘我亦欲見主公。’ 吾麿智百計防之不納。 及曉, 世子將入宮, 其人亦隨而呼曰: ‘欲見主公。’ 吾麿智在馬側無如之何。" 及義禁府請治溫及妻之罪, 上具以世子及孝寧所言啓于上王, 且曰: "臣所聞如此。 由是觀之, 自卿士大夫至閭閻小人, 無不知之者。 今請溫罪之大臣, 亦豈不知而不言者耶? 獨請溫與妻之罪, 其可乎?" 上王曰: "汝言是也。" 詰朝, 上王親見知申事及臺諫備言之, 如上所啓, 且曰: "溫, 忠寧之妻父也, 而言世子之事, 於情理何如?" 河演時爲臺官對曰: "上敎至當。" 於是, 乃命勿問。 讓寧私通憸小, 出入東宮, 上王知之, 令鎭撫一人常在東宮以察之。 一日, 讓寧謂上曰: "今日守門鎭撫見我洗(水)〔手〕 , 間人之出入於門, 陽爲檢察之狀, 作高聲以叱之, 心實右我也。" 不言姓名, 蓋權頤也。 上在東宮, 沈溫白上曰: "朝士喧說: ‘讓寧若不廢一二年, 則任君禮、權頤, 皆如具宗秀矣。’" 其後上皆啓上王。