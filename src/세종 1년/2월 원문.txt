원문 (세종실록 3권, 세종 1년 2월)

○丙子朔/上朝壽康宮。
○讓寧旣逃, 卽登峩嵯山終日, 夜投平丘驒里本宮奴李堅家, 靴破足露。 堅來告, 上王遣孝寧大君ㆍ敬寧君、宦官兪實ㆍ嚴永守, 齎衣服靴及宣醞迎來。 讓寧乘昏入城, 自慙以袂掩面, 詣壽康宮。 上王見之, 且悲且喜, 敎誨丁寧, 且曰: "汝之亡也, 主上聞之, 不食不飮, 悲泣無已。 汝豈如此? 汝所行甚悖, 我特以父子之情憐之耳。" 禔聞敎退于房, 手彈瑟琶, 無悔過意, 容止如常。 宦官等歎曰: "天性之難化如此。"
○上遣繕工監正李侃于濟州, 賑飢民。
○宣旨: "兵曹佐郞鄭麟趾, 笞四十收贖, 令還就職。"


○丁丑/朝壽康宮。
○上幸太平館餞使臣。
○上王命囚藥莊、加伊、虫介于義禁府。 藥莊, 讓寧乳媪; 加伊, 漢老婢妾; 虫介, 於里私婢。 讓寧之走也, 藥莊等以事由於里, 歸咎威逼, 虫介不能禁止, 以致自縊, 下獄鞫問, 尋赦之。
○上命知申事元肅, 贈黃儼、劉泉十二升苧布各十匹、麻布各十匹、十一升苧布各十匹、麻布各十匹、衣各一襲、人蔘各三十觔、滿花寢席各六張、茶各三斗、厚紙各六百張、石燈盞各一、念珠各一百貫。 別贈黃儼極細交織布三匹、綿紬二匹, 儼甚喜。 又贈頭目苧麻布及衣有差, 泉不受, 密贈以苧麻布各二匹, 泉喜受。


○戊寅/日暈。
○上朝壽康宮。
○上王御便殿, 上侍, 讓寧在側。 上王召兵曹判書趙末生、參判李明德、知申事元肅、左代言金益精、左副代言尹淮賜坐, 乃言曰: "予數日深思, 所以處讓寧之方, 乃今得之。 卿等皆通今達古之儒, 明聽予言。 讓寧所爲狂悖, 敎之不悛, 遂至於此, 然謀叛之罪則其所絶無。 是以置諸近地, 欲使保全, 而乃復有今日之事, 可謂羞愧。 予早歲連失三子, 甲戌, 讓寧乃生, 恐其又死, 置諸本房宅。 【卽驪興府院君】 丙子, 孝寧生, 不十日而得疾, 置諸洪永理家, 丁丑, 主上生。 于時我爲鄭道傳輩所忌, 勢不見容, 實慮餘日無幾, 常懷鬱悒無聊, 我與大妃更相抱負, 未嘗離于膝上。 由是慈愛最篤, 異於他子。 然當建儲之日, 但以嫡長命讓寧, 予豈有一毫私意於其間乎? 讓寧旣在東宮, 而所行不善, 不孝父母, 不可忍言。 自今以後, 以讓寧付之議政府、六曹, 予不與焉。 如又犯法, 政府拿來, 吾不管; 六曹拿來, 吾不管, 一從國家處置。 宦官宮妾, 敢有私以讓寧之事告我者, 我定不饒他, 到其時莫道予忍心也。 唯正至歲時之類, 告於主上, 欲見父母, 到於闕門之外, 則當召見之。 讓寧之身若有疾病, 危急濱死, 則亦須使我知之也。 予於讓寧, 父子也, 故情有所不忍, 至於君臣, 則異於是。 臣之於君, 苟干名犯分, 則有賜死之法。 讓寧雖至愚, 豈不知乎? 昔唐 明皇一日殺三子, 史氏譏其不仁之甚。 此則三子無罪, 而明皇聽讒故耳。 如其眞有罪, 則亦不得已焉耳。" 又曰: "予之傳位, 本欲遺棄世事, 優游自適也。 獨於軍事, 尙且親摠者, 以主上年少, 不知軍事故耳。 待年三十, 更事旣多, 則將盡以相授矣。 向也若使諸子爲元帥, 分掌諸道兵馬, 接見將士, 則主上豈至今不知軍事哉? 然予之未敢者, 以彼猜險, 方在東宮, 而諸弟各執兵權, 則安能相容哉?" 目讓寧曰: "汝之逃出, 予與大妃未知汝生死, 常流涕, 主上在側亦流涕。 假令汝身安穩, 而諸弟有故, 則汝肯如主上之今日乎? 主上孝悌天至, 汝兄弟俱可以保全, 予無憂矣。 予之流涕者, 非爲汝也, 爲國家羞耳。 汝若走而不幸, 則後日安知汝狂妄自致乎?" 又曰: "於里之死, 誠可哀憫。 於里非自媒於讓寧也, 乃讓寧奪宰相之妾耳。 且讓寧出走, 豈於里之故哉?" 又曰: "今欲賜讓寧鷹子二連、馬三匹, 使之放鷹, 以從其欲。" 仍使廣州牧使、判官中一人隨之。 讓寧復請調鷹人張立等三人, 上王顧曰: "夫小人之從貴人者, 以貴人能庇護也。 汝旣不肖, 身且不能保, 況於他人乎? 人誰肯從汝? 且汝雖無他技, 調鷹則汝自能之, 不須他人也。"
○命參贊卞季良、禮曹判書許稠等, 開生員試于成均館, 遣右副代言崔士康奉御寶宣醞, 往成均館。
○上王幸太平館, 別使臣。


○己卯/還置讓寧大君 禔于廣州。 上王賜馬四匹、鷹子二連, 仍命五六日一次放鷹, 牧使隨之, 有故則判官, 判官有故則土居老實品官隨之。 又命罷楊根造家之役。
○黃儼、劉泉還京師, 韓確以聖旨仍留。 上率群臣餞于慕華館, 贈以馬, 儼、泉皆不受。 遣孝寧大君 (補)〔𥙷〕 、左議政朴訔、參贊金漸、知申事元肅于碧蹄, 驪川君 閔汝翼于留後司, 吉川君 權跬于黃州, 判漢城權弘于平壤, 兵曹參判李明德于安州, 齎宣醞慰遣之。 又命長川君 李從茂護行, 將貂裘及細苧麻布六匹, 密贈泉于江上。
○命賜入朝火者尹鳳 瑞興本家米豆二十石。 時鳳得幸於帝, 故儼請之也。


○庚辰/義禁府具李捷等獄以聞, 宣旨: "捷及李同仁杖一百, 永屬驛吏, 全松杖六十。" 初, 讓寧使全松招妓, 松不從, 讓寧怒鞭之, 松不得已與捷、同仁共議, 招勸留兒、淮安月納之。 義禁府又啓金升敬、李宣、李洪潛通于讓寧之罪, 宣旨: "升敬、宣、洪各杖一百, 屬于刑曹杖首。"


○辛巳/日暈。
○朝壽康宮。
○上王與上餞進獻使元閔生于內殿。
○取生員成以儉等百人。 以儉本無才, 冒寫他人所著, 擢第一。


○壬午/日暈。
○視事。
○卞季良、許稠請復進士試, 不允。
○司諫院狀啓: "大駕行幸, 群臣序立, 各品行揖禮, 於參議以上, 員數旣多, 行禮之際, 多不中度, 考之儀注, 則無焉。 古者惟天子旅見諸侯, 諸侯旅見群卿, 且道途之間、塵穢之中, 非行禮之地也。 自今請除此禮。" 從之。
○王旨: "鰥寡孤獨貧乏之民, 年雖豊, 猶且稱貸, 況今荒歉, 必有餓莩。 京中五部坊里, 搜檢名數以聞。"
○大司憲許遲啓曰: "今年荒歉, 而加以使臣支應, 民勞馬困。 上王若平安, 則請停平山行幸。" 上曰: "上王宿疾, 不可不理。"
○上朝壽康宮, 陪上王幸東郊, 放海靑, 晝停于幕次。 上王召見趙末生、李明德、元肅曰: "今大司憲請止平山之行, 吾素有風疾, 往往酸痛, 大臣屢請湯沐, 故欲爲是行。 今大司憲之言是矣, 於卿等意何如? 吾亦以爲, 不知者必以我爲鷹犬之好, 其知大體者, 豈若此哉?" 末生等曰: "使臣支應, 亦小事也, 何足以此爲言?" 上王曰: "伊川溫井何如? 比平山稍遠, 且無草。" 肅曰: "倉穀亦少。" 明德曰: "伊川不可行也, 地亦氷凍不釋。" 上王還宮, 傳曰: "吾於路上反覆思, 平山之行果有不便。 非特使臣, 宣慰使連連往來, 驛路可慮, 吾必不行, 待來秋明春乃行。 其速召李君實還, 吾若病發, 則針灸理之。" 末生、明德、卞季良曰: "使臣之行, 弊亦不多, 上體未寧, 民間小弊, 輕重存焉。 且針灸非臣等所望也, 一朝病發, 雖悔不及。" 上王曰: "大臣、兵曹、代言司曾請沐浴理病, 今卿等亦請行, 吾將從之。"
○刑曹啓: "楊州囚殺夫白丁女熊伊死於獄中, 請依律行刑。" 從之。


○癸未/上御仁政殿, 放生員試榜。
○以李之剛爲戶曹參判同知經筵事, 許遲吏曹參判, 金自知刑曹參判, 成揜右軍同知摠制, 車指南中軍同知摠制, 李種善 漢城府尹, 韓尙德 江原道都觀察使。
○柳廷顯、朴訔、趙末生等固請幸平山, 上王從之, 命勿招李君實。
○命李思孟就職。


○甲申/日暈。
○賀聖節使李之崇發行。 上初欲以便服拜表, 知申事元肅已宣告百官矣, 左代言金益精後至, 謂右代言李隨曰: "公受知最舊, 不與群臣同, 且爲禮房。 今當新受誥命之後, 拜表之禮, 不可以便服行事, 盍爲殿下請之?" 肅曰: "此無大得失, 不必請之。" 益精曰: "事大之禮, 何得言無大得失乎?" 左副代言尹淮謂隨曰: "昔慕容皝之爲燕王也, 遣長史劉翔朝于晋, 晋帝引見翔, 宣問慕容鎭軍平安, 翔曰: ‘臣受遣之日, 朝服拜章。’ 史氏稱其善於辭命。 今殿下平安, 豈可以便服拜表乎?" 隨乃入啓, 上卽以冕服拜表如儀。
○老上王如壽康宮置酒。 老上王向南御交倚, 上王向西御交床, 上亦向西御平床, 宗戚、宰樞俱侍, 各以次進爵。 宴罷, 上王手擎黑海靑, 跪進于老上王, 老上王亦跪受。 還宮, 上王與上送至門外。
○新生員成以儉等百人, 俱詣壽康宮, 行謝恩肅拜, 上王賜酒果饋焉。
○上賜酒飡于讓寧。
○宣旨: "停平山行幸, 召還李君實。"


○乙酉/視事, 經筵。
○朝壽康宮。
○江原道監司韓尙德以母病辭, 以前知申事河演代之。
○以鐵原府使裵屯與江華府使洪延安換差。 鐵原爲講武場, 而屯乃儒生, 故換之。


○丙戌/日暈。
○受群臣朝。
○視事, 經筵。
○司憲府劾啓: "行臺監察所擧江原道守令周漢、柳復中、許放、趙摠等四人, 減報田租, 律該杖七十, 徒一年半。" 上皆令減二等收贖。
○上朝壽康宮。
○上王幸東郊放鷹, 上命右代言李隨、宦官金龍奇, 齎奉內醞, 進于晝停所。
○遣元閔生, 進獻純白厚紙一萬八千張、純白次厚紙七千張、火者二十名。
○以金自知爲禮曹參判, 姜淮仲漢城府尹, 洪汝方刑曹參判, 李種善仁壽府尹, 成揜左軍同知摠制, 黃象右軍同知摠制。


○丁亥/視事, 經筵。
○朝壽康宮。
○命繕工監, 新作經筵廳。
○王旨:

民惟邦本, 食爲民天。 比因水旱風雹之災, 連歲凶歉, 鰥寡孤獨窮乏者, 先受其苦。 至於有恒産之民, 亦未免飢餓, 甚可憐憫。 爰命戶曹, 發倉賑濟, 續遣知印, 分行考察, 守令不恤民隱者, 間亦有焉, 已令有司治罪。 嗟乎! 生民之衆, 餓莩之狀, 非予寡躬所能周知。 監司、守令近民之官, 體予至意, 夙夜匪懈, 一以境內人民, 不至於飢餓、失所爲慮, 至於荒僻村落, 親行考察, 盡情賑濟。 予將更遣朝官, 審其能否, 如有一民飢死者, 監司、守令, 竝以敎旨不從論。
○就差進獻使通事全義, 管押被倭擄掠逃回漢人 賈三等男婦共六名, 解送遼東。


○戊子/朝壽康宮。
○完原府院君 李良祐之子興潞、興濟、興潑等免喪入見, 上王置酒慰之。 上率宗親侍宴, 上王曰: "年歉民飢, 不可宴飮, 然完原之子, 終制來謁, 故爲設小酌耳。" 良佑, 元桂之子也。
○命李葳採銀于谷山、信川等處。


○己丑/視事, 經筵。
○朝壽康宮。
○李君實回自海州。
○上王曰: "予身上風疾, 往往發作。 萬一大發, 則臣僚必曰請沐浴治疾, 而不從, 以至於此矣。 予將往平山, 其(待)侍衛之士支應諸事, 一皆從簡。" 命兵曹發急傳, 刷聚鋪馬于江原、忠淸、黃海諸道, 以贊成朴信爲支應使。
○吏曹啓: "東西活人院皆置祿官, 東活人院則濟生院, 西活人院則惠民局, 分掌救療。 其救療能否, 惠民、濟生提調及兩院差備向上別監、祿官等考察, 物故及差愈、未差愈人名數, 每當月季報禮曹, 具本以聞。 上項提調以下能否, 令兩院實案, 提調大司憲檢擧。" 從之, 仍命兩院祿官各設二人, 竝以屬處醫人差下。
○光祿寺少卿鄭允厚卒, 遣通事全義報禮部。 允厚女曾選入帝所。


○庚寅/視事。
○朝壽康宮。
○遣韓確于義州, 齎宣醞慰使臣。
○憲司啓請令臺諫各一人從駕, 上曰: "非吾獨行, 不可從也。"
○諫院啓: "請歲歉民勞, 惟殿下留都, 以除支應之弊。" 上曰: "父王湯沐之行, 敢不扈從?"
○對馬島 倭 宗祐馬還我被擄人一名, 獻土宜, 仍請糧, 給米二十斛。


○辛卯/視事, 經筵。
○朝壽康宮。
○左議政朴訔啓: "請選聚文臣於集賢殿, 以振文風。 文科難武科易, 子弟多趨武擧, 自今須通四書, 然後許赴武擧。" 上嘉納之。
○賀正使金汝知回自京師。
○戶曹啓: "曾命各道監司、守令, 賑恤窮民, 然各因務劇, 不能以時考察。 乞令各其境內, 擇曾經顯秩, 廉勤幹敏者, 與同守令專心賑恤。 監司首領官分巡檢察, 每於朔末, 開具能否以啓, 如有不能賑恤, 以致飢餓者, 置之重典; 其賑恤有效者, 優加褒賞。" 從之。


○壬辰/視事。 上語及擊鼓事, 參贊金漸對曰: "我朝設擊鼓之法, 已有年矣。 今殿下聰明仁恕, 每使下情上達而無滯, 往往有擊鼓者, 或被越訴之罪, 甚非聖朝使民無訟之意也。 自今無問是非, 許令擊鼓, 皆得上達可也。" 知申事元肅曰: "如此則擊鼓者多, 辭訟紛紜, 實未可也。" 金漸曰: "我國不如中國之人多事煩。 使法官聽擊鼓之訴, 直者受理, 曲者加罪, 則擊鼓自稀, 而獄無留滯矣。 臣以不才, 亦忝刑官, 若有治罪之敎, 則何敢使之留滯乎? 但義禁府非齊坐, 則不聽斷, 此留滯之由也。" 上曰: "然。 然義禁府齊坐與否, 在事之大小。" 元肅曰: "有事則齊坐, 已有前例。" 上曰: "事非關係, 則一人可以聽斷。"
○御經筵。 問經筵官曰: "東堂考講之法可乎?" 侍講官鄭招對曰: "考講之法, 相對問答之際, 雖聖人不能無私情。 且問者有意强問, 則答者雖有口辨之才, 不能答矣。" 上曰: "一二大臣言: ‘自復立考講之法, 兩班子弟皆憚於學文, 趨於武擧, 恐文士日減。’ 獨朴訔以考講爲良法。" 鄭招曰: "取武士, 亦講七書, 豈無私情乎? 臣登第時, 亦有考講之法, 然實無益矣。" 上曰: "臨文考講之法何如?" 鄭招曰: "問言外之理而能答, 乃實學也。 至於論文, 人人之所同, 而無特異者也。 古人云: ‘孟子尤長於《詩》 《書》。’ 夫以孟子而如此, 況非孟子者, 安能遍通經傳乎?" 同知經筵卓愼曰: "《小學》之書, 誠人人之所當講明者也。 故當試年, 令成均正錄, 先講《小學》, 然後方許錄名, 而未聞有不通者, 安有人人能明《小學》乎? 至於四書五經, 亦如是耳。 當開試之日, 始集擧生而考講之, 豈皆平日能通經傳者乎? 今若外而鄕學, 內而成均、五部, 擇通《小學》者爲師表, 先敎《小學》而後, 乃訓經傳, 日常講明, 考其能否, 及其試年, 又加考講, 則取士之法得矣。" 上曰: "然。" 鄭招曰: "今仕者皆兩班子弟, 乳臭之童不加學問之功, 其於職事亦未嘗諳練, 加之以數數遞代, 因此廢時失事。 此亦士風之可言者也。" 上曰: "予亦知其有此弊也。" 鄭招曰: "近日新生員等, 僅十餘人拜于闕庭, 新進之風, 未有若是浮薄。 欲正士心, 不可不制之以法。 今殿下日御經筵, 講明道學, 凡有耳目者, 孰不觀感乎?" 卓愼曰: "《大學》序曰: ‘夫以學校之設, 其廣如此, 敎之之術, 其次第節目之詳又如此, 而其所以爲敎, 則又皆本之人君躬行心得之餘。’ 凡下之趨向, 皆在人君之一身也。" 上曰: "然。" 卓愼又曰: "《大學衍義》一書, 善惡昭然, 可爲勸懲, 誠人主之龜鑑也。 願殿下無倦, 常目在之。" 上曰: "然。 予自幼篤志學問, 未嘗少懈, 《大學衍義》當更反覆讀之矣。" 卓愼曰: "臣嘗詣闕, 喜聞殿下手不釋卷, 夜深乃寢。 願殿下執此之心, 無荒無怠。 人心無常, 操則存, 捨則亡, 聽政學問之外, 無他雜念萌于其間, 則聰明日廣矣。" 上然之。
○朝壽康宮。
○傳旨: "今行幸時, 諸道監司、節制使, 毋得越境問安, 且除別進上。 其平安、咸吉兩道, 依式進上及上王殿別進上, 進于行在所。"
○命給隨駕前銜鎭撫及左右司禁馬料豆, 人二斛。
○上王御壽康宮正殿視事, 仍餉宰樞。
○傳旨: "今後義禁府關係大體外, 小事雖一人聽斷, 以爲恒式。"


○癸巳/視事, 經筵。
○宣旨: "新造畫金矢房者, 依金銀犯法例論。"
○兵曹啓: "補充軍等, 多有受職免役者。 其冒受者, 竝皆收奪職牒, 還充其役。" 宣旨從之。
○罷判繕工監事洪理職, 坐工繕不牢緻也。


○甲午/視事。
○朝壽康宮。
○減全損田稅米。
○命還給安壽山告身。
○司憲府彈判右軍都摠制府事朴子靑以宮闕都監役不能考察, 罪與洪理同, 不允。
○兵曹啓: "三軍近仗去官, 依軍器監別軍例, 一年兩都目敍用。" 宣旨從之。
○上王以宮中疾病, 命停平山行幸。


○乙未/視事, 經筵。
○朝壽康宮。
○順天都護府使宋克良、知興海郡事兪勉在任身故, 命戶曹致賻。
○全羅道監司李安愚啓: "古阜 訥堤下可耕萬餘結。 乞依井田之法, 同養公田。" 從之。
○許遲請暇浴於平山溫井, 賜藥, 又諭黃海道監司, 支給酒飡。
○宣旨:

主上體重, 明日欲與主上, 陪老上王, 幸東郊廣津, 又將田于楊根、廣州, 卽令兵曹約會京畿各官才人、禾尺于草伐里。
○宣旨:

李登之子宣, 太祖愛甥也。 其母雖賤, 爲吾妹也, 吾亦憐愛之。 曾與前知平州事平得邦約婚, 得邦許之, 今乃辭以家貧, 其下得邦于義禁府獄, 鞫問其由。


○丙申/御經筵。
○朝壽康宮。
○上王與老上王幸東郊, 觀放鷹, 上從之, 遂置酒于臺山新亭, 至暮乃還。 山在箭串坪之東, 臨漢水, 狀如伏甑, 或曰甑山。 上王自前冬命築宮其下, 作亭其上, 至是告成, 乃命朴訔名之, 訔請命以樂天, 從之。


○丁酉/日暈。
○視事, 經筵。
○朝壽康宮。
○呂陽縣人擊鼓, 願復立縣, 上以合屬年久, 命下刑曹治罪。 金漸進曰: "幷合年久之邑, 毋得復立之法未立, 而以擊鼓論罪, 則恐致人怨。" 從之。
○命以甘露寺奴婢一百口, 賜大慈菴。
○兵曹啓: "楊根 城山驅軍二千名, 發楊根、砥平等八邑; 廣州 劒斷山驅軍二千名, 發廣州、龍仁等九邑。" 上王從之。


○戊戌/日暈。
○視事, 經筵。
○朝壽康宮。
○卞季良啓: "東堂初場講經之法, 乃我太祖成憲也。 然擧生以面講不中爲慙, 憚於學問, 而就武擧者多矣。 此實有乖於國家興學取士之義, 置師傅於成均, 分遣敎官於鄕學, 春秋敎以禮樂, 冬夏敎以詩書, 而臣請以製述取士。" 上曰: "然。 當更議之。" 上問諸代言, 皆曰: "太祖、上王成憲也。 且所以重明經, 不可遽罷。" 獨柳穎曰: "講經, 不如製述之興起斯文。" 上曰: "使擧生不得聚頭通議, 則製述爲佳。"
○上王復患風疾, 趙末生、元肅等再請浴于溫井, 上王曰: "黃海之民, 豈不以我爲輕變哉?" 遂不允。
○(參督)〔參贊〕 金漸妻權氏卒, 賜棺槨及紙百卷。
○刑曹啓: "《無冤錄》云: ‘凡告事, 必明註年月, 而文案中, 不得寫去年、今年、前月、今月、當日、此日。’ 今後關係人命重事及堪爲後考公私文案, 必書某年某月某日, 以爲恒式。" 從之。


○己亥/日暈。
○御經筵。
○兵曹奉宣旨, 罷鷹揚衛。 高麗事元以來, 府衛之職, 皆近習請托, 不肯任職, 乃置忽赤、亐達赤等成衆愛馬, 以備宿衛, 國初悉罷之。 上王始置鷹揚衛四番, 至是又罷之。
○謝恩副使李迹回自金陵。 迹爲沈溫副入朝, 時皇太子在金陵。 前此, 副使至燕都, 多令隨使還, 唯迹得至南京。


○庚子/日暈。
○視事經筵。
○朝壽康宮。
○上王幸樂天亭。
○對馬島 宗貞茂子都都熊瓦刷還我國被擄人二名, 上命禮曹, 考例厚待, 賜緜布紬布各十匹。
○判漢城府事權弘上言:

箕子之賢, 天下萬世所共敬慕。 吾夫子嘗言: "殷有三仁焉。" 我東方禮樂文物, 侔擬中華者, 以箕子受封於此, 而施八條之敎也, 其有功於東方甚大。 太祖開國, 首載祀典, 所以尊崇先聖者至矣。 然而墓無碑記以顯揚功德。 乞下文臣撰碑文, 樹之墓下, 以詔後世。  上以平壤人所傳箕子墓, 世遠難信, 乃命參贊卞季良爲文, 樹碑於祠宇。

上以平壤人所傳箕子墓, 世遠難信, 乃命參贊卞季良爲文, 樹碑於祠宇。
○全羅道監司報古阜郡 訥堤成, 堤長三千四百八十尺。 自是年正月十日始, 二月十日畢, 凡役一萬一千五百八十名。


○辛丑/日暈。
○上從兩上王, 獵于楊州之界。
○全羅道節制使鄭耕進弓箭。


○壬寅/至楊根觀獵, 江原道監司河演進海物。
○咸吉道監司李愉進弓箭及馬尾韂補露。
○宣旨放劒斷山驅軍。
○命召讓寧大君 禔。
○留都群臣遣吏曹判書鄭易問安。


○癸卯/次楊根, 讓寧大君 禔來見, 命與馳獵, 禔喜曰: "使我常得如此, 吾豈亡哉?"


○甲辰/還宮。
○宣旨留都群臣毋得郊迎。
○對馬島 (二位郡)〔仁位郡〕 主宗滿茂遣人告糴於慶尙道水軍節制使, 遺以白(磻)〔礬〕 六十八斤, 啓給米二十斛。